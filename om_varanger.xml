<turistvegene>
    <turistveg>
        <title_main>Varanger</title_main>
        <length>160</length>
        <sealevel>123</sealevel>
        <totalferries>0</totalferries>
        <latitude-start>70.539118</latitude-start>
        <longitude-start>30.605791</longitude-start>
        <latitude-end>70.173942</latitude-end>
        <longitude-end>28.567617</longitude-end>
        <main_description_no>
            <p>Varanger handler om de lange linjene i landskapet, men også om de lange linjene bakover i historien. Varanger er ikke bare en fysisk opplevelse, du vil oppleve en ro langs denne vegen, som er vanskelig å forklare på noen annen måte enn at dette er et sted hvor du føler tida stopper litt opp. Du kjører gjennom bjørkeskog, myrterreng, og et forrevent klippelandskap. Lyset er spesielt, og fuglelivet og faunaen er unik. Relativt lett tilgjengelig finner du fugleslag som du ikke kan se andre steder i verden. Det er ikke bare på grunn av den geografiske plasseringen at Varanger kanskje er den mest eksotiske strekningen. En reise langs vegen til ishavet byr på kontrastfylt natur, hvor månelandskapet ut mot Hamningberg føles som en reise til verdens ende. Om du kjører vegen om høsten vil du kanskje oppleve det stålgrå lyset, og det øde landskapet vil virkelig stå fram som enda mer magisk.</p>
            <h3>Historien</h3>
            <p>Det er ikke all historie som er like behagelig og på Steilneset minnested møter vi deler av historien som kan være vanskelig å forstå. Hekseprosessene i Finnmark på 1600-tallet krevde 91 ofre, og det var her flest mennesker ble dømt for trolldom og brent på bål. Nærheten til Russland, finsk innvandring og samiske tradisjoner gir området et spennende kulturmangfold.</p>
            <h3>Opplevelser</h3>
            <p>Selv om du ikke er fugleentusiast bør du ta deg tid til å se på noen av de sjeldne fugleartene. På strekningen er det bygd flere fuglekikkerskjul hvor du kan sitte i le for vær og vind mens du nyter landskapet. Det er også gode sjanser for å oppleve reinsdyr på nært hold langs denne vegen. Etter at du har besøkt minnestedet på Steilneset bør du svinge innom den maleriske festningen i Vardø som ligger ved Norges østligste punkt.</p>
        </main_description_no>

    </turistveg>
</turistvegene>